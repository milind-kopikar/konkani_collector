चल रे भोपळा टुनुक टुनुक

एकी गोम्टी काणी आय्कयाति! 

एक घरांतु एकी आज्जी एक्ऴि राब्तालि। घरा भाय्रचि एक होऴ्ळें रान आश्शिलें‌। रान्नाचे आनेक दिक्काक एकु गांवु आशिल्लो।‌ तें गांवान्तु आज्जेगली धूव तिगल्या कुटुम्बा सा‌ंगात्ति राब्तालि। 

एकु दिवसु आज्जी धूवेगल घारा वच्चुक भाय्रसर्लि। एक सान चिल्लान्तु थोडो सामानु घेव्नु  रानान्तु चम्कुंचाक सूरु केल्लें तिन्नें।

पाव वाट दाण्टुनु वत्ता म्हण्तना तिका एकु सिंहु मेऴ्ळो! सिंहु म्हळालो, "ऐ आज्जी! ज़ोरु भूक लाग्ल्या माका! हांव तूक्का खाव्नु सोड्ता! हांग यो!"
आज्जी बुद्वन्ति म्हात्र न्हयि धैर्यवान आश्शिलि। घड भित्तरि तिन्ने सिंहाक उत्तर दिल्लें, " कल्लें? माक्का खात्त तूं? अय्यो देवा! मगले हात पाय सुक्किले बड्यो श्यो आस्सति! पऴे! ताज्जे बद्लाक तूं तीन- चार दिवस राक्ल्यारि ज़ाय्शना वे? हांव मगले धूवेगले घारा वत्तस। थंयि सम जेव्नु खाव्नु टवटवी ज़ाव्नु येत्त पळे, तावळि तूं माक्का खाव्येद!" 
सिंहाक व्हयि म्हुणु दिस्लें। "ज़ाय्द! ज़ाल्यारि वग्गि यो आनि हेंचि वाट घे!" म्हुणु म्हळालो तो। आज्जी खुशालेरि मुखारि वचुलि।

अर्द वाट दाण्टुनु वत्ता म्हण्तना तिका एकु वागु मेऴ्ळो! वागु म्हळालो, "ऐ आज्जी! ज़ोरु भूक लाग्ल्या माका! हांव तूक्का खाव्नु सोड्ता! हांग यो!"
बुद्वन्ति आनि धैर्यवान आज्जी म्हळालि, " कल्लें? माक्का खात्त तूं? अय्यो देवा! मगले हात पाय सुक्किले बड्यो श्यो आस्सति! पऴे! ताज्जे बद्लाक तूं तीन- चार दिवस राक्ल्यारि ज़ाय्शना वे? हांव मगले धूवेगले घारा वत्तस। थंयि सम जेव्नु खाव्नु टवटवी ज़ाव्नु येत्त पळे, तावळि तूं माक्का खाव्येद!" 
वागाक व्हयि म्हुणु दिस्लें। "ज़ाय्द! ज़ाल्यारि वग्गि यो आनि हेंचि वाट घे!" म्हुणु म्हळालो तो। आज्जी खुशालेरि मुखारि वचुलि।

मुक्काल वाट दाण्टुनु वत्ता म्हण्तना तिका एकु कोल्लो मेऴ्ळो! कोल्लो म्हळालो, "ऐ आज्जी! ज़ोरु भूक लाग्ल्या माका! हांव तूक्का खाव्नु सोड्ता! हांग यो!"
बुद्वन्ति आनि धैर्यवान आज्जी म्हळालि, " कल्लें? माक्का खात्त तूं? अय्यो देवा! मगले हात पाय सुक्किले बड्यो श्यो आस्सति! पऴे! ताज्जे बद्लाक तूं तीन- चार दिवस राक्ल्यारि ज़ाय्शना वे? हांव मगले धूवेगले घारा वत्तस। थंयि सम जेव्नु खाव्नु टवटवी ज़ाव्नु येत्त पळे, तावळि तूं माक्का खाव्येद!" 
कोल्याक व्हयि म्हुणु दिस्लें। "ज़ाय्द! ज़ाल्यारि वग्गि यो आनि हेंचि वाट घे!" म्हुणु म्हळालो तो। आज्जी खुशालेरि मुखारि वचुलि आनि तिगले धूवेगले घारा पाव्ली!

थंयि बदचि - सम जेव्नु खाव्नु टवटवी ज़ाल्लि आम्गेलि बुद्वन्ति आनि धैर्यवान आज्जी! एक म्हय्नो राब्लि! वच्चे दिवसा पय्ले तिन्ने धूवेक सिंहागले, वागागले आनि कोल्ल्या बद्दल सांग्ले। 

आज्जी बुद्वन्ति आनि तिगली धूव आनि बुद्वन्ति! ती शीदा वचुनु एकु होडु भोप्ळो घेव्नु आय्लि! 
तांतु थाव्नु एकु कुड्को काणु, ताजे भित्तरि प्हुट कोर्नु , आज्जे खतिरि ज़ागो केल्लो।
दुस्र दिवसु आज्जी तांतु बस्लि ! धूवेने भोप्ळो लकय्लो! अद्भुत! भोप्ळो गोम्टे कोर्नु रान्ना भित्तरि वचुलो! 

आज्जीने पद म्होणुक सूरु केल्लें - " चल रे भोपळा टुनुक टुनुक! चल रे भोपळा टुनुक टुनुक!"

पाव वाट दाण्टुनु वत्ता म्हण्तना तो कोल्लो मेऴ्ळो! कोल्लो म्हळालो, "ऐ भोपळा! ज़ोरु भूक लाग्ल्या माका! तूं ते आज्जीक पळय्ल्या वे? हांव राक्तस तिक्का! येनिचि ती।"
आवाज़ु सपूर कोर्नु आज्जी म्हळालि -" ना बा! कोणि आज्जी? माक गोत्ना म! चिक्केचि माका लकय्त वे?" 
मूर्ख कोल्ल्याने लकय्लें! भोप्ळो गोम्टे कोर्नु मुखारि वचुलो। 

अर्द वाट दाण्टुनु वत्ता म्हण्तना तो वागु मेऴ्ळो! वागु म्हळालो, "ऐ भोपळा! ज़ोरु भूक लाग्ल्या माका! तूं ते आज्जीक पळय्ल्या वे? हांव राक्तस तिक्का! येनिचि ती।"
आवाज़ु सपूर कोर्नु आज्जी म्हळालि -" ना बा! कोणि आज्जी? माक गोत्ना म! चिक्केचि माका लकय्त वे?" 
मूर्ख वागाने लकय्लें! भोप्ळो गोम्टे कोर्नु मुखारि वचुलो। 

मुक्काल वाट दाण्टुनु वत्ता म्हण्तना तो सिंहु मेऴ्ळो! सिंहु म्हळालो, "ऐ भोपळा! ज़ोरु भूक लाग्ल्या माका! तूं ते आज्जीक पळय्ल्या वे? हांव राक्तस तिक्का! येनिचि ती।"
आवाज़ु सपूर कोर्नु आज्जी म्हळालि -" ना बा! कोणि आज्जी? माक गोत्ना म! चिक्केचि माका लकय्त वे?" 
मूर्ख सिंहाने लकय्लें! भोप्ळो गोम्टे कोर्नु मुखारि वचुलो......आनि आज्जीगले घारा पाव्लो!

आज्जी वग्गि घरा भित्तरि वचुलि आनि बागिल घाल्नु घेत्लें! 
काणि ज़ाल्लि! आवड्ले वे? ताळि वाज़ोयाँ!