काय्ळो आनी गुब्ची 
ही काणी एकु काय्ळो आनी एकी गुब्चीगलि। 
काय्ळो एक ज़ाडारि गूडांतु राब्तालो।  गुब्ची थंयि लाग्गि एक घरांतु माडारी राब्तालि।‌

एकु दिवसु ज़ोरु वारें आनि पाव्सु! काय्ळ्यागलें गूडु ज़ाडार्थाव्नु तग्गु पळ्ळें। तिंबिलो काय्ळो कड्कड्तचि गुब्चीगले घारा वचुलो। ठक् ठक् ठक्! बागिल धाडाय्लें। गुब्चीने  भित्तर्थाव्नु निम्गिले - " कोण तें?" काय्ळो कड्कड्तचि म्हळालो , " हांव! काय्ळो! वग्गि बागिल काडी!"
गुब्चीने म्हळें," राब! हांव मगल्ले पिल्लांक न्हाणय्तस! माग्गेरि काड्तां!"

आनी थोडे वेळाने परत ठक् ठक् ठक्! बागिल धाडाय्लें काय्ळ्याने। गुब्चीने  भित्तर्थाव्नु परत निम्गिले - " कोण तें?" काय्ळो कड्कड्तचि म्हळालो , " हांव! काय्ळो! वग्गि बागिल काडी!"
गुब्चीने म्हळें," राब! हांव मगल्ले पिल्लांक लाय्तस! माग्गेरि काड्तां!"

आनी थोडे वेळाने परत ठक् ठक् ठक्! बागिल धाडाय्लें काय्ळ्याने। गुब्चीने  भित्तर्थाव्नु परत निम्गिले - " कोण तें?" काय्ळो कड्कड्तचि म्हळालो , " हांव! काय्ळो! वग्गि बागिल काडी गो!" गुब्चीने म्हळें," राब रे! हांव मगल्ले पिल्लांक निद्कारय्तस! माग्गेरि काड्तां!"

अब्बा! आय्लि गुब्चि आनी बागिल काळें! काय्ळ्याक हुस्स ज़ाल्लें! तो म्हळालो," गुबक्का! आजि एकि रात्रि माक्का राब्बुक ज़ागो दित्त वे? ज़ोरु वारें आनि पाव्सु! माक्का राबुक घर ना! "

गुब्चीगले कोमल मन। " हं रे, भित्तरि यो। तूं खंयि निद्दता? न्हाण्ये लाग्गि ज़ागो आस्स्!" म्हुणु तिन्ने म्हळें।  " अय्यो! नाक बा! पय्लें वल्ल ज़ाल्ला हांव।" म्हळें काय्ळ्याने। 

" तरि रांचवासरेंतु  ज़ागो आस्स्!" म्हुणु तिन्ने म्हळें।  " अय्यो! नाक बा! उज्जान्तु ज़ोळ्नु वचद हांव।" म्हळें कपटि काय्ळ्याने। 

" तरि मगले पिल्लांगले पाळ्यां लाग्गि ज़ागो आस्स्!" म्हुणु तिन्ने म्हळें।  " ओहो! ज़ाय्द!  हांव थंयि निद्दता।" म्हळें काय्ळ्याने। आनि थंयिचि पाळ्यां मूळांतु निदलो।‌

रात्रि गुब्चीक ज़ागि ज़ाल्लि।‌कुटुम कुटुम कुटुम कुटुम! "अर्रे!  काकोबा! कस्ल तो शब्दु?" तिन्ने काय्ळ्याक निम्गिले। तान्ने म्हळें, " कांय ना गो। आज्जीने माक्का चणे खांव्चाक दिल्लेलें। हांव तें खात्तशिलों!" गुब्ची भोळीची। तिन्ने व्हयि म्हुणु लेक्लें‌। 

दुस्र दिवसु प्हाल्प्हाल्यारि गुब्चीने बागिल उगळ्ळें - घड्ये भित्तरि काय्ळो भाय्र उब्बुनु गेल्लो! अर्रे! हाका कस्ले बा इत्ल अंवसर? म्हुणु गुब्चीक विचारु आय्लो! आस्सो म्हुणु लेक्तचि ती पाळ्ळ्यां लाग्गि वचूलि! पिल्लं नाशिलीं ! गुब्चीने रोडुक सूरु केल्लो! तिक्का कळें कि क्रूर काय्ळ्याने तांका रात्रि खाव्नु सोळेल्लें। 

गुब्ची धैर्यवान  आनि देवभक्त आशिली। तिन्ने एकु गोम्टो उपायु काळ्ळो। काय्ळ्याने राब्चे ज़ाडारि बय्सुनु एकि घोषणा केल्लि। "आजि धोन्पारा मगले घारा तुम्का सग्ळें काय्ळ्यांक जेव्णाक निमंत्रण। खंडित येयाति।"

क्रूर काय्ळ्याने आय्कलें। तागले तोंडान्तु उदाक आय्लें। तोवय धोन्पारा गुब्चीगल घारा वचुलो। गुब्ची ताक्का राकूनु बश्शिलि। तिन्ने सग्ळ्यांखतिरि बूंदी उंडे केल्लेलें । एकेक काय्ळ्याले तोंडांतु घाल्तशिलि। केद्ना हे काय्ळ्यागलो वेळु आय्लो, तिन्ने उण्डो उज्जांतु हुन्हुन कोर्नु, तान्ने लाग्गि आय्ल किं तागले तोंडांतु घाल्नु सोळ्ळें! 

क्रूरु आनि दुराशि काय्ळ्याले थंयिचि अन्त ज़ाल्लें! हुन्हुन उण्डो पोटांतु पणा प्हुडे, काय्ळ्याले पोट प्हुट्लें आन्नि चीव चीव कर्तचि पिल्लं भाय्र आय्लीं! गुब्चीने तांका पोटोल्नु घेत्लें। तिगल्लीं पिल्लांक घेव्नु ती खुशालेंतु राब्लि!
