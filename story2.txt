दक्ष प्रजापतिंगले यज्ञ

दक्ष प्रजापति अग्दि व्यस्त आशिलो।
सग्ळ्यांतु श्रेष्ठ यज्ञ तो आयोजित कर्तशिलो।
ताज्जे तैय्यारी कोर्चे नयशिले काम सान!
ताका पूर्ण विश्वासु आशिलो कि तागले हाताने ज़ात्ले हे यज्ञ महान!

ब्रह्म, विष्णु आनि बाकि सग्ळ देवांक पेटय्ले आमंत्रण।
सप्त ऋषिंक रित्विक ज़ाव्नु यज्ञ कोरूक दिल्लें दक्षाने निमंत्रण।
हवनकुण्ड विशेष कोर्नु निर्माण करय्लें।
एकि शुभ तिथि ठरोनु अतिथि स्वागताचे आयोजन ठरय्लें।

इत्ल सग्ळें केल्लें ज़ाल्यारि ताज़ो अशुभ आशिलो ध्येयु-
महादेवागले अपमान कोर्चैं एकमात्र आशिलो तागलो निश्चयु!
आप्णागले ज़ांवय, सतीगले पति ज़ाव्नु आशिलें
ईश्वराक आमंत्रित करर्नाशि तागलो तिरस्कार कोर्चें मनान्तु बश्शिलें!

ढोलु, वाज़प आनि वेदमंत्रांचो उद्घोषु...
चार्रि दिकाने निर्माण ज़ाल्ले वातावरण विशेषु।
यज्ञाक वत्तशिले देवांगलि सवारी पळय्ली सती ने!
अर्रे! कस्लकि चुक्क्ल्यां.... कल्याक बा सांगनि आम्का?अशि विचारु केल्लो तिन्ने!

नाक्का वच्चें म्हुणु ईश्वराने प्रयत्न केले तिका सांगुक
ज़ाल्यारि भाय्रसर्ल ती दक्षागले यज्ञाक वचुक।
महादेवाक ज्ञान आश्शिलें दक्षागले विकारात्मक हेतृचो।
चिक्के कल्पना आशिलि भयानक भविष्याचो!

ज़ाल्यारि तिगलें मन आश्शिलें पवित्र।
तिक्का तांतु कस्ले दिस्सनि विचित्र!
"तात कामाचे गोंदोळांतु आम्का आपोंचाक विसर्लो आस्का -
हांव पुणि वच्का, नाज़ाल्यारि वाय्ट दिस्स्तलें नवे ताका?

अशि विचारु कोर्नु, नंदी सांगाति भाय्रसर्लि पुत्री दक्षागलि
तिन्ने वत्ना दुखि महादेव पळय्त राब्लो अर्धांगिणिक आप्णागलि।
यज्ञस्थळि पाव्नु आनन्दाने बाप्सुक प्रणामु केल्लो सती ने।
ज़ाल्यारि विस्मित ज़ाल्लि ती - तागले दोळे पळय्तशिले तिक्का भयंकर कोप्पाने!

शुभकार्यान्तु महाविघ्न आय्लें!
सती ने स्वताले शरीर त्याग केल्लें योगबलाने।
महादेव पीडित ज़ाल्लो हे तीव्र शोकाने
वीरभद्र ज़ाव्नु दक्षागले शिरच्छेदन केल्लें तान्नें!

मागेर्चि काणि सग्ळ्यांक गोत्तशिलि!
सती हिमालय पुत्री ज़ाव्नु परत अवतरित ज़ाल्लि।
दक्ष प्रजापति ने बोकड्येगले मात्तें घेव्नु जीवन केल्लें व्यतीत।
सगळें श्रेष्ठ आस्सुनुय परिणामु ज़ाल्लो अग्दि विपरीत!

हांव कस्ले कर्तस? कस्ल्यक कर्तस? परिणामु कस्लो?
हें प्रश्नांचे उत्तर ज़रि सकारात्मक आय्लो....
तरि श्रेष्ठांतु श्रेष्ठ मेळ्ता माक्का अवश्य!
उज्ज्वल आनि सफल ज़ात्ले मगले भविष्य!