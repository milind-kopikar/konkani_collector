बब्रुलिंगप्पागले समर्पण

बब्रुलिंगप्पा भीव्नु उटाय्लो
रात्र भर ज़ोरु पाव्सु पड्तशिलो
गांवांतु आय्ला ऊवारु म्हुणु रेडियोंतु आय्कलें।
हांग थाव्नु वग्गि भाय्रसोर्का - हें ताक्का कळ्ळें।

आकाशु तोग्गु येत्कि म्होण्च्वारि पाव्सु
मांड्कांगलि सवारी भाय्राय्लि पोळोनु वीज़ु!
बाग्ला खांचेन्थाव्नु आयिलें भित्तरि उदाक....
ज़ाल्यारि स्वथागले भावनांक तान्ने सोणि वार्याक!
भवानीशङ्कर देवाचेरि तागलो आश्शिलो इत्लो विश्वासु
गोत्तशिलें ताका देवागले एक स्पर्षाने वत्ता वरुणागले आक्रोषु।
उदाक निःशब्द भर्लें सग्ळे घरान्तु
बब्रुलिंगप्पा ज़ाडारि चोणु बस्लो घड्यांतु!

पळय्नाशिल वारि केल्लें तान्नें शेज़ार्चांक
घर सोड्तचि," यो यो मामा,"आपय्तशिलीं तीं बब्रुलिंगप्पाक।
तांचे सांगाति वच्चें नाशिलें, सम गोत्तशिलें ताक्का
भवानीशङ्कर देवु येव्नु वांचय्तलो - तागलि भक्ति आशिलि पक्का!

मोगेर येव्नु वत्ताय बब्रुलिंगप्पाक कोरूक लाग्ले
वग्गि वच्चां आम्मि सुरक्षित स्थळाक,", अश्शि म्हणाले!
ना बा.... म्हणालो तो, तान्नि धूर वत्ता वत्ता।
राकुनु बस्लो धृढ भक्ति ने, नामस्मरण कर्ता कर्ता।

एक पुणि संकेतु मेळो म्हुणु राकुनु बस्तना, चिक्के बेज़ार्नु-
रक्ष कर्तले सैनिकानि यो म्हुणु आग्रह केल्लें दोणिन्तु येव्नु।
"हांव? धन्यवादु ज़ाल्यारि ना बा!
समर्पण केल्यां हांवे - हांव पोळ्नु वच्च ना!

उदाक वय्रि येत्ता येत्ता तागलें भय वाड्लें
माडारि आशिलें खाम्बो तान्ने घटि धर्लें।
होडाने आवाहन केल्लें -"देवा! माक्का कल्याक सोणु घाल्लें?
माक्का तुज्जेरि प्रीति आस्स- हांव लेक्लें तुल्याग्थाव्नु मुक्ति खण्डित मेळ्तलें।"

एकु आवाज़ु आय्कलो वात्सल्य आनि करुणाने भर्लेलो तावेळीचि
" माकाय प्रेम आस्स चेर्डा - तेमिति हांव आयिलो- तूं माक्का पळय्निचि!
शेज़ार्चे ज़ाव्नु, कडेरि मोगेरु ज़ाव्नु आनि रक्षा सैनिकु सुद्दाय ज़ाव्नु
ज़ाल्यारि तूं माक्का प्रति प्हन्ता वोपस पेटय्लें, वच आत्तं म्होणु!"

आवाज़ु हगूर कम्मी ज़ात्ता ज़ात्ता बब्रुलिंगप्पाक कळ्ळें
मुख्य एकु पाठु ते दिवसु ताक्का शिक्कुक मेळ्ळें।
समर्पण म्हळ्यारि कल्लें, हाजें ताक्का ज्ञान ज़ाल्लें।
निष्ठा वाड्लि तागलि, आनि कल्ले संकेत ताक्का नाक्कशिलें।

क्षमा माग्लि तान्ने आनि याचना केल्लि कृपा खतिरि।
हेलिकॉप्टराचे शब्दु आय्कुनु खुशालाचे हासो आय्लो तोंडारि!
कृतज्ञतेने धर्लें तान्ने तग्गु उडय्लेले दोरि
हेलिकॉप्टराने सुरक्षित व्हेलें ताक्का ऊवारांथाव्नु वय्रि!